'''Verse : 1'''

gheraṇḍa uvāca |1|
mahāmudrā nabhomudrā uḍḍīyānaṃ jalaṃdharam |2|
mūlabandhaṃ mahābandhaṃ mahāvedhaś ca khecarī ||3||

'''Verse : 2'''

viparītakaraṇī yonir vajrolī śakticālanī |1|
taḍāgī māṇḍukī mudrā śāmbhavī pañcadhāraṇā ||2||

'''Verse : 3'''

aśvinī pāśinī kākī mātaṃgī ca bhujaṅginī |1|
pañcaviṃśatimudrāś ca siddhidā iha yoginām ||2||

'''Verse : 4'''

mudrāṇāṃ paṭalaṃ devi kathitaṃ tava saṃnidhau |1|
yena vijñātamātreṇa sarvasiddhiḥ prajāyate ||2||

'''Verse : 5'''

gopanīyaṃ prayatnena na deyaṃ yasya kasyacit |1|
prītidaṃ yogināṃ caiva durlabhaṃ marutām api ||2||

'''Verse : 6'''

pāyumūlaṃ vāmagulphe saṃpīḍya dṛḍhayatnataḥ |1|
yāmyapādaṃ prasāryātha karābhyāṃ dhṛtapadāṅguliḥ ||2||

'''Verse : 7'''

kaṇṭhasaṃkocanaṃ kṛtvā bhruvor madhye nirīkṣayet |1|
pūrakair vāyuṃ sampūrya mahāmudrā nigadyate ||2||

'''Verse : 8'''

valitaṃ palitaṃ caiva jarāṃ mṛtyuṃ nivārayet |1|
kṣayakāsaṃ gudāvartaṃ plīhājīrṇaṃ jvaraṃ tathā |2|
nāśayet sarvarogāṃś ca mahāmudrābhisevanāt ||3||

'''Verse : 9'''

yatra yatra sthito yogī sarvakāryeṣu sarvadā |1|
ūrdhvajihvaḥ sthiro bhūtvā dhārayet pavanaṃ sadā |2|
nabhomudrā bhaved eṣā yogināṃ roganāśinī ||3||

'''Verse : 10'''

udare paścimaṃ tānaṃ nābher ūrdhvaṃ tu kārayet |1|
uḍḍīnaṃ kurute yasmād aviśrāntaṃ mahākhagaḥ |2|
uḍḍīyānaṃ tv asau bandho mṛtyumātaṃgakesarī ||3||

'''Verse : 11'''

samagrād bandhanāddhy etad uḍḍīyānaṃ viśiṣyate |1|
uḍḍīyāne samabhyaste muktiḥ svābhāvikī bhavet ||2||

'''Verse : 12'''

kaṇṭhasaṃkocanaṃ kṛtvā cibukaṃ hṛdaye nyaset |1|
jālaṃdhare kṛte bandhe ṣoḍaśādhārabandhanam |2|
jālaṃdharamahāmudrā mṛtyoś ca kṣayakāriṇī ||3||

'''Verse : 13'''

siddhaṃ jālaṃdharaṃ bandhaṃ yogināṃ siddhidāyakam |1|
ṣaṇmāsam abhyased yo hi sa siddho nātra saṃśayaḥ ||2||

'''Verse : 14'''

pārṣṇinā vāmapādasya yonim ākuñcayet tataḥ |1|
nābhigranthiṃ merudaṇḍe saṃpīḍya yatnataḥ sudhīḥ ||2||

'''Verse : 15'''

meḍhraṃ dakṣiṇagulphena dṛḍhabandhaṃ samācaret |1|
nābher ūrdhvam adhaś cāpi tānaṃ kuryāt prayatnataḥ |2|
jarāvināśinī mudrā mūlabandho nigadyate ||3||

'''Verse : 16'''

saṃsārasāgaraṃ tartum abhilaṣati yaḥ pumān |1|
virale sugupto bhūtvā mudrām etāṃ samabhyaset ||2||

'''Verse : 17'''

abhyāsād bandhanasyāsya marutsiddhir bhaved dhruvam |1|
sādhayed yatnatas tarhi maunī tu vijitālasaḥ ||2||

'''Verse : 18'''

vāmapādasya gulphena pāyumūlaṃ nirodhayet |1|
dakṣapādena tad gulphaṃ saṃpīḍya yatnataḥ sudhīḥ ||2||

'''Verse : 19'''

śanaiḥ śanaiś cālayet pārṣṇiṃ yonim ākuñcayec chanaiḥ |1|
jālaṃdhare dhārayet prāṇaṃ mahābandho nigadyate ||2||

'''Verse : 20'''

mahābandhaḥ paro bandho jarāmaraṇanāśanaḥ |1|
prasādād asya bandhasya sādhayet sarvavāñchitam ||2||

'''Verse : 21'''

rūpayauvanalāvaṇyaṃ nārīṇāṃ puruṣaṃ vinā |1|
mūlabandhamahābandhau mahāvedhaṃ vinā tathā ||2||

'''Verse : 22'''

mahābandhaṃ samāsādya uḍḍānakumbhakaṃ caret |1|
mahāvedhaḥ samākhyāto yogināṃ siddhidāyakaḥ ||2||

'''Verse : 23'''

mahābandhamūlabandhau mahāvedhasamanvitau |1|
pratyahaṃ kurute yas tu sa yogī yogavittamaḥ ||2||

'''Verse : 24'''

na mṛtyuto bhayaṃ tasya na jarā tasya vidyate |1|
gopanīyaḥ prayatnena vedho 'yaṃ yogipuṃgavaiḥ ||2||

'''Verse : 25'''

jihvādho nāḍīṃ saṃchitya rasanāṃ cālayet sadā |1|
dohayen navanītena lauhayantreṇa karṣayet ||2||

'''Verse : 26'''

evaṃ nityaṃ samabhyāsāllambikā dīrghatāṃ vrajet |1|
yāvad gacched bhruvor madhye tadā sidhyati khecarī ||2||

'''Verse : 27'''

rasanāṃ tālumadhye tu śanaiḥ śanaiḥ praveśayet |1|
kapālakuhare jihvā praviṣṭā viparītagā |2|
bhruvor madhye gatā dṛṣṭir mudrā bhavati khecarī ||3||

'''Verse : 28'''

na ca mūrchā kṣudhā tṛṣṇā naivālasyaṃ prajāyate |1|
na ca rogo jarā mṛtyur devadehaṃ prapadyate ||2||

'''Verse : 29'''

na cāgnir dahate gātraṃ na śoṣayati mārutaḥ |1|
na dehaṃ kledayanty āpo daṃśayen na bhujaṃgamaḥ ||2||

'''Verse : 30'''

lāvaṇyaṃ ca bhaved gātre samādhir jāyate dhruvam |1|
kapālavaktrasaṃyoge rasanā rasam āpnuyāt ||2||

'''Verse : 31'''

nānāvidhisamudbhūtam ānandaṃ ca dine dine |1|
ādau lavaṇakṣāraṃ ca tatas tiktakaṣāyakam ||2||

'''Verse : 32'''

navanītaṃ ghṛtaṃ kṣīraṃ dadhitakramadhūni ca |1|
drākṣārasaṃ ca pīyūṣaṃ jāyate rasanodakam ||2||

'''Verse : 33'''

nābhimūle vaset sūryas tālumūle ca candramāḥ |1|
amṛtaṃ grasate sūryas tato mṛtyuvaśo naraḥ ||2||

'''Verse : 34'''

ūrdhvaṃ ca yojayet sūryaṃ candraṃ ca adha ānayet |1|
viparītakarī mudrā sarvatantreṣu gopitā ||2||

'''Verse : 35'''

bhūmau śiraś ca saṃsthāpya karayugmaṃ samāhitaḥ |1|
ūrdhvapādaḥ sthiro bhūtvā viparītakarī matā ||2||

'''Verse : 36'''

mudreyaṃ sādhayen nityaṃ jarāṃ mṛtyuṃ ca nāśayet |1|
sa siddhaḥ sarvalokeṣu pralaye 'pi na sīdati ||2||

'''Verse : 37'''

siddhāsanaṃ samāsādya karṇākṣināsikāmukham |1|
aṅguṣṭhatarjanīmadhyānāmādibhiś ca dhārayet ||2||

'''Verse : 38'''

kākībhiḥ prāṇaṃ saṃkṛṣya apāne yojayet tataḥ |1|
ṣaṭ cakrāṇi kramād dhṛtvā huṃhaṃsamanunā sudhīḥ ||2||

'''Verse : 39'''

caitanyam ānayed devīṃ nidritā yā bhujaṅginī |1|
jīvena sahitāṃ śaktiṃ samutthāpya parāmbuje ||2||

'''Verse : 40'''

śaktimayaṃ svayaṃ bhūtvā paraṃ śivena saṃgamam |1|
nānāsukhaṃ vihāraṃ ca cintayet paramaṃ sukham ||2||

'''Verse : 41'''

śivaśaktisamāyogād ekāntaṃ bhuvi bhāvayet |1|
ānandamānaso bhūtvā ahaṃ brahmeti sambhavet ||2||

'''Verse : 42'''

yonimudrā parā gopyā devānām api durlabhā |1|
sakṛt tadbhāvasaṃsiddhaḥ samādhisthaḥ sa eva hi ||2||

'''Verse : 43'''

brahmahā bhrūṇahā caiva surāpo gurutalpagaḥ |1|
etaiḥ pāpair na lipyate yonimudrānibandhanāt ||2||

'''Verse : 44'''

yāni pāpāni ghorāṇi upapāpāni yāni ca |1|
tāni sarvāṇi naśyanti yonimudrānibandhanāt |2|
tasmād abhyasanaṃ kuryād yadi muktiṃ samicchati ||3||

'''Verse : 45'''

dharām avaṣṭabhya karadvayābhyām ūrdhvaṃ kṣipet pādayugaṃ śiraḥ khe |1|
śaktiprabodhāya cirajīvanāya vajrolīmudrāṃ munayo vadanti ||2||

'''Verse : 46'''

ayaṃ yogo yogaśreṣṭho yogināṃ muktikāraṇam |1|
ayaṃ hitaprado yogo yogināṃ siddhidāyakaḥ ||2||

'''Verse : 47'''

etad yogaprasādena bindusiddhir bhaved dhruvam |1|
siddhe bindau mahāyatne kiṃ na sidhyati bhūtale ||2||

'''Verse : 48'''

bhogena mahatā yukto yadi mudrāṃ samācaret |1|
tathāpi sakalā siddhis tasya bhavati niścitam ||2||

'''Verse : 49'''

mūlādhāre ātmaśaktiḥ kuṇḍalī paradevatā |1|
śayitā bhujagākārā sārdhatrivalayānvitā ||2||

'''Verse : 50'''

yāvat sā nidritā dehe tāvaj jīvaḥ paśur yathā |1|
jñānaṃ na jāyate tāvat koṭiyogaṃ samabhyaset ||2||

'''Verse : 51'''

udghāṭayet kavāṭaṃ ca yathā kuñcikayā haṭhāt |1|
kuṇḍalinyāḥ prabodhena brahmadvāraṃ vibhedayet ||2||

'''Verse : 52'''

nābhiṃ bṛhad veṣṭanaṃ ca na ca nagnaṃ bahiḥ sthitam |1|
gopanīyagṛhe sthitvā śakticālanam abhyaset ||2||

'''Verse : 53'''

vitastipramitaṃ dīrghaṃ vistāre caturaṅgulam |1|
mṛdulaṃ dhavalaṃ sūkṣmaṃ veṣṭanāmbaralakṣaṇam |2|
evam ambaram uktaṃ ca kaṭisūtreṇa yojayet ||3||

'''Verse : 54'''

bhasmanā gātrasaṃliptaṃ siddhāsanaṃ samācaret |1|
nāsābhyāṃ prāṇam ākṛṣya apāne yojayed balāt ||2||

'''Verse : 55'''

tāvad ākuñcayed guhyaṃ śanair aśvinīmudrayā |1|
yāvad gacchet suṣumṇāyāṃ vāyuḥ prakāśayeddhaṭhāt ||2||

'''Verse : 56'''

tāvad vāyuprabhedena kumbhikā ca bhujaṅginī |1|
baddhaśvāsas tato bhūtvā ca ūrdhvamātraṃ prapadyate |2|
śabdadvayaṃ phalaikaṃ tu yonimudrāṃ ca cālayet ||3||

'''Verse : 57'''

vinā śakticālanena yonimudrā na sidhyati |1|
ādau cālanam abhyasya yonimudrāṃ samabhyaset ||2||

'''Verse : 58'''

iti te kathitaṃ caṇḍa prakāraṃ śakticālanam |1|
gopanīyaṃ prayatnena dine dine samabhyaset ||2||

'''Verse : 59'''

mudreyaṃ paramā gopyā jarāmaraṇanāśinī |1|
tasmād abhyasanaṃ kāryaṃ yogibhiḥ siddhikāṅkṣibhiḥ ||2||

'''Verse : 60'''

nityaṃ yo 'bhyasate yogī siddhis tasya kare sthitā |1|
tasya vigrahasiddhiḥ syād rogāṇāṃ saṃkṣayo bhavet ||2||

'''Verse : 61'''

udare paścimaṃ tānaṃ kṛtvā ca taḍāgākṛti |1|
taḍāgī sā parā mudrā jarāmṛtyuvināśinī ||2||

'''Verse : 62'''

mukhaṃ saṃmudritaṃ kṛtvā jihvāmūlaṃ pracālayet |1|
śanair grased amṛtaṃ tan māṇḍukīṃ mudrikāṃ viduḥ ||2||

'''Verse : 63'''

valitaṃ palitaṃ naiva jāyate nityayauvanam |1|
na keśe jāyate pāko yaḥ kuryān nityamāṇḍukīm ||2||

'''Verse : 64'''

netrāñjanaṃ samālokya ātmārāmaṃ nirīkṣayet |1|
sā bhavec chāmbhavī mudrā sarvatantreṣu gopitā ||2||

'''Verse : 65'''

vedaśāstrapurāṇāni sāmānyagaṇikā iva |1|
iyaṃ tu śāmbhavī mudrā guptā kulavadhūr iva ||2||

'''Verse : 66'''

sa eva ādināthaś ca sa ca nārāyaṇaḥ svayam |1|
sa ca brahmā sṛṣṭikārī yo mudrāṃ vetti śāmbhavīm ||2||

'''Verse : 67'''

satyaṃ satyaṃ punaḥ satyaṃ satyam uktaṃ maheśvara |1|
śāmbhavīṃ yo vijānīyāt sa ca brahma na cānyathā ||2||

'''Verse : 68'''

kathitā śāmbhavī mudrā śṛṇuṣva pañcadhāraṇām |1|
dhāraṇāni samāsādya kiṃ na sidhyati bhūtale ||2||

'''Verse : 69'''

anena naradehena svargeṣu gamanāgamam |1|
manogatir bhavet tasya khecaratvaṃ na cānyathā ||2||

'''Verse : 70'''

yat tattvaṃ haritāladeśaracitaṃ bhaumaṃ lakārānvitaṃ vedāsraṃ kamalāsanena sahitaṃ kṛtvā hṛdi sthāyinam |1|
prāṇaṃ tatra vinīya pañcaghaṭikāś cittānvitaṃ dhārayed eṣā stambhakarī sadā kṣitijayaṃ kuryād adhodhāraṇā ||2||

'''Verse : 71'''

pārthivīdhāraṇāmudrāṃ yaḥ karoti ca nityaśaḥ |1|
mṛtyuṃjayaḥ svayaṃ so 'pi sa siddho vicared bhuvi ||2||

'''Verse : 72'''

śaṅkhendupratimaṃ ca kundadhavalaṃ tattvaṃ kilālaṃ śubhaṃ tat pīyūṣavakārabījasahitaṃ yuktaṃ sadā viṣṇunā |1|
prāṇaṃ tatra vinīya pañcaghaṭikāś cittānvitaṃ dhārayed eṣā duḥsahatāpapāpaharaṇī syād āmbhasī dhāraṇā ||2||

'''Verse : 73'''

āmbhasīṃ paramāṃ mudrāṃ yo jānāti sa yogavit |1|
jale ca gabhīre ghore maraṇaṃ tasya no bhavet ||2||

'''Verse : 74'''

iyaṃ tu paramā mudrā gopanīyā prayatnataḥ |1|
prakāśāt siddhihāniḥ syāt satyaṃ vacmi ca tattvataḥ ||2||

'''Verse : 75'''

yan nābhisthitam indragopasadṛśaṃ bījatrikoṇānvitaṃ tattvaṃ tejomayaṃ pradīptam aruṇaṃ rudreṇa yat siddhidam |1|
prāṇaṃ tatra vinīya pañcaghaṭikāś cittānvitaṃ dhārayed eṣā kālagabhīrabhītiharaṇī vaiśvānarī dhāraṇā ||2||

'''Verse : 76'''

pradīpte jvalite vahnau yadi patati sādhakaḥ |1|
etanmudrāprasādena sa jīvati na mṛtyubhāk ||2||

'''Verse : 77'''

yad bhinnāñjanapuñjasaṃnibham idaṃ dhūmrāvabhāsaṃ paraṃ tattvaṃ sattvamayaṃ yakārasahitaṃ yatreśvaro devatā |1|
prāṇaṃ tatra vinīya pañcaghaṭikāś cittānvitaṃ dhārayed eṣā khe gamanaṃ karoti yamināṃ syād vāyavī dhāraṇā ||2||

'''Verse : 78'''

iyaṃ tu paramā mudrā jarāmṛtyuvināśinī |1|
vāyunā mriyate nāpi khe ca gatipradāyinī ||2||

'''Verse : 79'''

śaṭhāya bhaktihīnāya na deyā yasya kasyacit |1|
datte ca siddhihāniḥ syāt satyaṃ vacmi ca caṇḍa te ||2||

'''Verse : 80'''

yat sindhau varaśuddhavārisadṛśaṃ vyomaṃ paraṃ bhāsitaṃ tattvaṃ devasadāśivena sahitaṃ bījaṃ hakārānvitam |1|
prāṇaṃ tatra vinīya pañcaghaṭikāś cittānvitaṃ dhārayed eṣā mokṣakavāṭabhedanakarī tu syān nabhodhāraṇā ||2||

'''Verse : 81'''

ākāśīdhāraṇāṃ mudrāṃ yo vetti sa ca yogavit |1|
na mṛtyur jāyate tasya pralaye nāvasīdati ||2||

'''Verse : 82'''

ākuñcayed gudadvāraṃ prakāśayet punaḥ punaḥ |1|
sā bhaved aśvinī mudrā śaktiprabodhakāriṇī ||2||

'''Verse : 83'''

aśvinī paramā mudrā guhyarogavināśinī |1|
balapuṣṭikarī caiva akālamaraṇaṃ haret ||2||

'''Verse : 84'''

kaṇṭhapṛṣṭhe kṣipet pādau pāśavad dṛḍhabandhanam |1|
sā eva pāśinī mudrā śaktiprabodhakāriṇī ||2||

'''Verse : 85'''

pāśinī mahatī mudrā balapuṣṭividhāyinī |1|
sādhanīyā prayatnena sādhakaiḥ siddhikāṅkṣibhiḥ ||2||

'''Verse : 86'''

kākacañcuvad āsyena pibed vāyuṃ śanaiḥ śanaiḥ |1|
kākī mudrā bhaved eṣā sarvarogavināśinī ||2||

'''Verse : 87'''

kākīmudrā parā mudrā sarvatantreṣu gopitā |1|
asyāḥ prasādamātreṇa na rogī kākavad bhavet ||2||

'''Verse : 88'''

kaṇṭhamagnajale sthitvā nāsābhyāṃ jalam āharet |1|
mukhān nirgamayet paścāt punar vaktreṇa cāharet ||2||

'''Verse : 89'''

nāsābhyāṃ recayet paścāt kuryād evaṃ punaḥ punaḥ |1|
mātaṃginī parā mudrā jarāmṛtyuvināśinī ||2||

'''Verse : 90'''

virale nirjane deśe sthitvā caikāgramānasaḥ |1|
kuryān mātaṃginīṃ mudrāṃ mātaṃga iva jāyate ||2||

'''Verse : 91'''

yatra yatra sthito yogī sukham atyantam aśnute |1|
tasmāt sarvaprayatnena sādhayen mudrikāṃ parām ||2||

'''Verse : 92'''

vaktraṃ kiṃcit suprasārya cālinaṃ galayā pibet |1|
sā bhaved bhujagī mudrā jarāmṛtyuvināśinī ||2||

'''Verse : 93'''

yāvac ca udare rogam ajīrṇādi viśeṣataḥ |1|
tat sarvaṃ nāśayed āśu yatra mudrā bhujaṅginī ||2||

'''Verse : 94'''

idaṃ tu mudrāpaṭalaṃ kathitaṃ caṇḍa te śubham |1|
vallabhaṃ sarvasiddhānāṃ jarāmaraṇanāśanam ||2||

'''Verse : 95'''

śaṭhāya bhaktihīnāya na deyaṃ yasya kasyacit |1|
gopanīyaṃ prayatnena durlabhaṃ marutām api ||2||

'''Verse : 96'''

ṛjave śāntacittāya gurubhaktiparāya ca |1|
kulīnāya pradātavyaṃ bhogamuktipradāyakam ||2||

'''Verse : 97'''

mudrāṇāṃ paṭalaṃ hy etat sarvavyādhivināśanam |1|
nityam abhyāsaśīlasya jaṭharāgnivivardhanam ||2||

'''Verse : 98'''

na tasya jāyate mṛtyur nāsya jarādikaṃ tathā |1|
nāgnijalabhayaṃ tasya vāyor api kuto bhayam ||2||

'''Verse : 99'''

kāsaḥ śvāsaḥ plīhā kuṣṭhaṃ śleṣmarogāś ca viṃśatiḥ |1|
mudrāṇāṃ sādhanāc caiva vinaśyanti na saṃśayaḥ ||2||

'''Verse : 100'''

bahunā kim ihoktena sāraṃ vacmi ca caṇḍa te |1|
nāsti mudrāsamaṃ kiṃcit siddhidaṃ kṣitimaṇḍale ||2||

